---
layout: issues
number: 3
title: "FESTA"
soldout: false

title-size: 3
date: "Settembre 2021"
isbn: "9788894576924"
size: "13.8x19.4cm, 112 pagine"
price: "15€"
folder-high: "/res/pics/bookazine/vuoto3high/"
folder-low: "/res/pics/bookazine/vuoto3low/"
cover: "res/pics/vuoto3-cover.jpg"
brief: "Festa, celebrazione collettiva, ritualità. Spontanea o formale, la Festa è momento di libertà, di rottura, di esagerazione. Un momento di sospensione delle modalità ‘normali’ di uso dello spazio. Con questa pubblicazione abbiamo voluto esplorare alcune sue dimensioni.
A noi tamburi, maschere e scenografie. A Lei, la Festa, il nuovo Vuoto."
more: festa-transmediale.html
---

Festa, celebrazione collettiva, ritualità. Spontanea o formale, la Festa è momento di libertà, di rottura, di esagerazione. Un momento di sospensione delle modalità ‘normali’ di uso dello spazio. Con questa pubblicazione abbiamo voluto esplorare alcune sue dimensioni.
A noi tamburi, maschere e scenografie. A Lei, la Festa, il nuovo Vuoto.

Festa, celebrazione collettiva, ritualità. Per sua natura intrinseca, lo spazio urbano accoglie e stimola la convivialità di gruppo, dalle modalità più formali e cristallizzate nel tempo delle processioni e dei riti religiosi, fino a momenti di celebrazione collettiva più spontanei, sperimentali e politici, come le sfilate carnevalesche, le street parade, e i free party. La Festa è un momento di sospensione delle modalità ‘normali’ di relazione tra le persone e di uso dello spazio. È l’occasione per abbandonare le logiche ‘razionaliste’ di allocazione delle risorse e di sperimentare temporaneamente modalità alternative e innovative. Lo stato di eccezione decretato dalla festa permette l’emergere di realtà future, annidate nell’esistente. E questa dimensione ‘eccedente’ rende la festa il luogo – e il tempo – di elezione per l’imprevisto, l’indeterminato, l’inatteso.

*Questo è lo spirito che da dieci anni guida gli interventi di orizzontale e che volevamo condividere con voi. Così, abbiamo scelto alcune delle nostre macchine, i ricordi di una notte in un sottoportego a Venezia o il racconto della Rificolona fiorentina, per domandarci in quali modi la città celebri se stessa, quali interazioni tra collettività e spazio urbano siano possibili. E quali nuove e inedite modalità di festeggiamento collettivo possano ancora essere inventate.*

La Festa è anche momento di libertà, di rottura, di esagerazione, dove il singolo si fa gruppo, lo spazio e il tempo si fondono con la musica e le emozioni, raggiungendo picchi estetici e vortici dionisiaci. Il tutto sotto lo sguardo a volte perplesso della società, che, una volta uscita dal turbine della festa e ancora stordita, fatica a riconoscere se stessa in quelle vesti appena dismesse, in un conflitto interiore mai risolto, che vede mischiarsi natura, comportamento, morale e (anti)conformismo.

*Prendetevi, insieme a noi, un momento per staccare dalla routine e entrare nei mondi iper-futuristici, sottomarini e multi-specifici di Carol Rollo, Chiara dal Maso e Mattia Savelli, per partecipare alle performance festive e alle danze nei supermercati milanesi guidatə da Sara Leghissa, e infine per entrare nel mondo dell’organizzazione delle feste queer e lesbiche della stessa città accompagnatə da Dafne Boggeri.*

Corpi, collettività, generi, popoli s’incontrano e si fondono, diventano una massa ondeggiante ai ritmi della musica, venerano le dee e gli dei del divertimento. Il tempo si annienta, giorno e notte si fondono. Solo la luce dell’alba risveglia le coscienze del dolce sopore inflitto dalla gioia.

*Così, con la voglia di coltivare tempi musicali diversi, abbiamo fatto un giro per la scena genovese degli ultimi 20 anni con Matteo Casari e per quella sensuale e onirico-domenicale del collettivo romano Tropicantesimo. Allo stesso tempo, Terraforma ci racconta la sua mutazione dopo la pandemia in formato editoriale, mentre i Parasite 2.0 ci catapultano nello spazio idealistico, fatto di elementi domestici, rifiuti e piccoli manufatti, nel quale ci ritroviamo quando la festa finisce e quasi tutti sono andati via.*

La ritualità come momento di appartenenza, laica o spirituale, che unisce popolazioni e culture anche a grande distanza. Un’occasione che coniuga identità e contaminazione, in un crogiuolo dal quale vedremo nascere i riti e le culture dei prossimi decenni.

*Perciò, insieme a Matilde Cassani, rivisitiamo a Palermo il senso della festa religiosa e incontriamo nuove forme, laiche e transculturali, per celebrare la contemporaneità. Marinella Senatore ci porta invece prima nel sud dell’Italia e poi in giro per il mondo, recuperando la tradizione della luminaria in chiave politica e festeggiando la collettività nel suo ambito prediletto, quello della strada. Ancora in viaggio, questa volta transoceanico, andiamo con Lemonot, per ammirare gli esuberanti costumi e le geometrie danzanti della Fiesta del Gran Poder de La Paz.*

La festa è il momento della condivisione totale, della comunione universale. Tutto è valido. Anche la ripetitività e la noia. Saremo sempre pronti a festeggiare le città, le strade, i quartieri, il sole, i fiumi, le montagne, piante e animali. Le nuove relazioni inter-comunitarie, gli amori che vanno e quelli che sono appena arrivati. Si festeggerà la vita, la crescita, l’avanzare del tempo. E anche la morte, ballata e messa in comune in tanti paesi del globo. Non c’è spazio solo per le celebrazioni conosciute. Anche lo sconosciuto può diventare prossimo, se solo siamo pronti collettivamente a rendergli omaggio.

*Con una certa nostalgia, abbiamo percorso insieme a Federica Fava le calde strade dell’Estate Romana niccoliniana, per poi fare un tuffo nell’effervescenza culturale odierna che avvolge le città di Napoli e Roma. E sorprendentemente e con gioioso raccoglimento accompagniamo Sara Ricciardi alla caccia di monumenti funerari agli amati, mutando la sobrietà degli oggetti in una nuova celebrazione dei riti di vita/morte. Infine, ci è piaciuto ricordare lo spirito libero dei free party a cavallo del millennio con Pablito el Drito, così come addentrarci nelle storie dei movimenti, per ballare insieme a Valerio Bindi ed ai suoi personaggi rivoluzionari.*

Di sicuro, non è tempo di aspettare la gioia. È tempo di andarla a cercare, di venerarla e di offrirgli i nostri migliori doni. A noi tamburi, maschere e scenografie. A Lei, la Festa, il nuovo Vuoto.
